---
layout: post
title: 'The complete JavaScript Course: Build a Real World Project'
subtitle: Udemy cursus
bigimg: /img/complete-javascript.jpeg
tag: levenslang_leren
---

Vanuit de opleiding heb ik maar een basiskennis van JavaScript meegekregen. JavaScript is een heel populaire taal en het wordt natuurlijk ook veel gebruikt, omdat dit voor de internetbrowsers de enige programmeertaal is die ondersteunt wordt. Ik ben zelf ook nooit echt goed geweest in JavaScript, maar wel met frameworks zoals AngularJS. Ook al zijn er veel JavaScript frameworks, toch vind ik het zelf belangrijk om JavaScript op zijn eigen goed te kennen. Dit kan mij ook weer helpen om de frameworks beter te begrijpen.

Om mijn JavaScript kennis uit te breiden heb ik tijdens een sale op Udemy een JavaScript cursus gekocht die 17 uur aan video bevat. Deze cursus sprak mij aan, omdat deze ook up-to-date wordt gehouden door de maker. Zo is er ook een sectie in deze cursus die gaat over ES6 / ES2015, de laatste versie van JavaScript. In deze cursus worden ook twee voorbeeldapplicaties gebouwd in JavaScript. Deze cursus heeft negen verschillende secties en ik zal in dit verslag de cursus ook per secties bespreken.

## Sectie 1: Course introduction
De eerste sectie is de introductie van deze onlinecursus. Hier wordt uitgelegd hoe de cursus in elkaar zit en wat er in de volgende secties geleerd zal worden. Op het einde van deze sectie word er nog kort vermeld wat je nodig hebt om deze cursus te volgen. Het enige wat je nodig hebt is een tekst editor en een moderne browser met een JavaScript Console. Ikzelf gebruik Visual Studio Code en Google Chrome.

## Sectie 2: JavaScript Language Basics
In deze sectie wordt de basis van JavaScript uitgelegd. Deze cursus is ook voor mensen die JavaScript helemaal niet kennen, dus daarom gaat het in deze sectie ook over al de leerstof die ik al in het eerste jaar van de opleiding had gezien. Het was voor mij toch een goede opfrissing van deze leerstof, omdat ik ondertussen al veel andere dingen heb bijgeleerd. Deze sectie bevat ook twee coding challenges waarbij de lector een opdracht geeft die je zelf moet maken. De lector toont hierna ook hoe hij zelf de oplossing maakt.

In deze sectie heb ik ook de JavaScript console van Google Chrome beter leren gebruiken. In één van de video’s vertelde de lector dat je de variabelen of functies van je JavaScript script kan oproepen. Dit kan handig zijn om je zelf geschreven functies te testen of om te controleren of sommige variabelen de juiste waardes bevatten. 

## Sectie 3: How JavaScript works behind the scenes
Deze sectie is een meer theoretische sectie waarin de lector de werking van JavaScript uitlegt. Het gaat vooral over hoe de code wordt uitgevoerd. In deze sectie heb ik termen geleerd die ik nog niet eerder heb gehoord zoals Execution Context, Excecution Stack, Hoisting, Scoping en Scope Chain. In deze sectie werden deze termen goed uitgelegd en nu snap ik wel beter hoe JavaScript code verwerkt en uitgevoerd wordt. 

In de opleiding wordt wel uitgelegd hoe code in Java en C# verwerkt en uitgevoerd wordt, maar bij JavaScript werd hier niet echt aandacht aan besteed. Het is wel goed dat ik het nu weet, want dit kan toch veel simpele fouten voorkomen tijdens het schrijven van code in JavaScript. 

## Sectie 4: JavaScript in the Browser: DOM manipulation and Events
Dit is de eerste praktische sectie van de cursus. In deze sectie wordt er een spel ontwikkelt dat ‘Pig game’ noemt. Het design (HTML en CSS) van het spel wordt al gegeven door de lector van de cursus zodat enkel de functionaliteiten geïmplementeerd moeten worden door middel van JavaScript. 

In het verloop van de sectie wordt het spel stap voor stap opgebouwd door elke functionaliteit te implementeren. Het is natuurlijk de bedoeling dat je samen met de lector ook programmeert. Dit heb ik ook gedaan en mijn code kan bekeken worden op de volgende GitHub repository: <a href="https://github.com/KoenCa/pig-game" target="_blank">Repository</a>

Op het einde van deze sectie is er een coding challenge met drie opdrachten met extra functionaliteiten die je zelf moet implementeren. Nadat je het geïmplementeerd hebt kan je de oplossingen bekijken van de lector. Het implementeren van de nieuwe functionaliteiten ging wel goed, maar heb toch nog wat aanpassingen moeten doen nadat ik de oplossingen had bekeken. Dit was vooral herstructureren van de code zodat het wat leesbaarder was.

In de volgende video kan je de applicatie in actie zien.

<iframe width="100%" height="500" src="https://www.youtube.com/embed/30V2ovxzo3E?rel=0" frameborder="0" allowfullscreen></iframe>

## Sectie 5: Advanced JavaScript: Objects and functions
In deze sectie worden de meer geavanceerde kenmerken van JavaScript uitgelegd. Alles wat in deze sectie wordt uitgelegd was nieuw voor mij, omdat dit in de opleiding niet aan bod gekomen is. 

Een groot deel van deze sectie gaat over hoe JavaScript Object Oriented Programming (OOP) implementeert. In JavaScript wordt dit geïmplementeerd door gebruik te maken van onder andere function constructors en de prototype chain. Voordat ik aan deze sectie begon wist ik niet dat OOP mogelijk was in JavaScript terwijl het toch een belangrijk kenmerk is hiervan. Dit kan mij in de toekomst zeker helpen met het schrijven van betere JavaScript code. 

Verder worden er in deze sectie nog andere kenmerken uitgelegd die vaak gebruikt worden in JavaScript:

- First Class functions
- Immediately Invoked Function Expression (IIFE)
- Closures
- Bind, Call en Apply

Deze helpen om betere en gestructureerde code the schrijven in JavaScript en worden ook vaak gebruikt door JavaScript ontwikkelaars. Deze kenmerken waren mij ook nog niet bekend en zullen mij ook in de toekomst goed van pas kunnen komen.

Als afsluiter van deze sectie is er ook een coding challenge waarbij je een kleine quiz applicatie moet schrijven met behulp van de nieuwe kenmerken die in deze sectie zijn uitgelegd. Deze challenge heb ik eerst op mijn eigen uitgewerkt zodat ik de nieuwe kenmerken kon uitproberen. Nadat ik hiermee klaar was heb ik gekeken hoe de lector deze uitwerkte en ik heb deze oplossing ook zelf mee uitgewerkt. De oplossing van de lector was natuurlijk anders dan mijn eigen oplossing, maar hier heb ik ook weer van bijgeleerd. 

## Sectie 6: Putting It All Together: The Budget App Project
In deze sectie wordt alle leerstof van de vorige secties gebruikt om een groot project te bouwen. Er worden ook nieuwe dingen aangeleerd die nog niet besproken werden in de vorige secties. De bedoeling van deze sectie is ook me je te leren hoe je als een programmeur complexe problemen op kan lossen door deze in kleine stappen op te delen. 

De applicatie heeft als doel om je inkomen en uitgaven te beheren via een simpele user interface. In het begin van de sectie krijg je het begin van de applicatie waarin het design al helemaal in orde is, maar is nog geen functionaliteit. Deze moet zelf geïmplementeerd worden door middel van JavaScript. De code van de applicatie wordt ook opgedeeld in drie verschillende modules. Hiervoor wordt gebruik gemaakt van het module pattern dat veel gebruikt wordt in JavaScript applicaties. Er is een module voor de UI, een module voor de data en een module die beide met elkaar verbindt. Op deze manier heeft de code een modulaire structuur die makkelijk onderhouden en uitgebreid kan worden.

Het implementeren van de functionaliteiten wordt opgedeeld in drie delen. Voor elk deel is er steeds een planning van wat er precies geïmplementeerd moet worden. Dit wordt weergeven in een schema waarin alle functionaliteiten verdeeld worden over de drie verschillende modules. Elke module zorgt voor de geschikte functionaliteiten. 

<iframe width="100%" height="500" src="https://www.youtube.com/embed/mpROSkRb5aE?rel=0" frameborder="0" allowfullscreen></iframe>

Voor deze sectie heb ik zelf ook weer een GitHub repository aangemaakt. Ik heb bijna na elke video in deze sectie de veranderingen toegevoegd aan deze repository. Je kan de repository bekijken via de volgende link:

<a href="https://github.com/KoenCa/budget-app" target="_blank">Repository</a>

Deze sectie was weer zeer leerzaam voor mij. Nu heb ik ervaring opgedaan met het ontwikkelen van een webapplicatie met enkel puur JavaScript. In het verleden heb ik enkel gebruik gemaakt van JavaScript frameworks zoals Angular.js. Nu zie ik ook hoeveel werk je kan besparen door frameworks te gebruiken bij het ontwikkelen van grotere webapplicaties. Maar hierbij merkte ik toch dat ik weinig kennis had van JavaScript om optimaal gebruik te maken van deze frameworks. Dankzij deze cursus heb ik tot nu toe al een uitgebreide kennis opgedaan van JavaScript waardoor ik de JavaScript frameworks ook beter snap. Ik vind het zelf ook belangrijk om de taal zelf goed te begrijpen en te kunnen gebruiken voordat je gebruik gaat maken van een framework. 

## Sectie 7: Get Ready for the Future: ES6 / ES2015

Dit is weer een meer theoretische sectie waarin alle belangrijke features van de nieuwe versie van JavaScript uitgelegd worden. De officiële naam hiervan is ECMAScript 2015 of ES2015 in het kort. Op het internet wordt deze versie ook vaak ES6 genoemd. Het wordt nog vaak zo genoemd, omdat de vorige versie ES5 heette. 

ES5 bestaat al sinds 2009 en word door alle moderne browser volledig ondersteund. Dit is ook de versie van JavaScript die de meeste web developers wel kennen. ES2015 was een grote release die veel veranderingen met zich mee bracht waardoor het makkelijker werd om te programmeren in JavaScript. In deze sectie worden deze veranderingen uitgelegd aan de hand van code voorbeelden en een coding challenge. De bedoeling van de coding challenge was om zoveel mogelijk gebruik te maken van de nieuwe features van ES2015.

Een van de belangrijkste veranderingen is de toevoeging van klasses en subklasses. Deze maken het mogelijk om op een makkelijkere manier OO te programmeren in JavaScript. Deze klasses zijn enkel ‘synthetic sugar’ wat wilt zeggen dat JavaScript deze in de achtergrond nog altijd omzet naar function constructors met prototypes. 

ES2015 word op dit moment nog altijd niet volledig ondersteund door alle moderne browsers. Veel desktopbrowsers bieden al bijna een volledige ondersteuning, maar sommige mobiele browser lopen nog ver achter. De compatibiliteit kan bekeken worden op de volgende site: 

<a href="https://kangax.github.io/compat-table/es6/" target="_blank">Compatibiliteit</a>

Er is nog een nieuwere versie van JavaScript genaamd ES2016, maar deze wordt minder ondersteund en brengt ook veel minder veranderingen met zich mee ten opzichte van ES2015. 

Om toch te kunnen programmeren in ES2015 met volledige ondersteuning in alle browsers kan je gebruik maken van een transpiler. Een transpiler zet je ES2015 code om naar ES5 code zodat je code overal ondersteund wordt. De bekendste transpiler is Babel.js en deze wordt ook gebruikt in deze sectie om de code van de coding challenge om te zetten naar ES5.

Het is goed om te zien dat er nog steeds hard gewerkt wordt aan JavaScript om het een betere programmeertaal te maken. Dit is ook nodig, want het wordt tegenwoordig steeds meer en meer gebruikt. Toen ik nog JavaScript kreeg in de opleiding werd er nog niet gesproken over de nieuwe versie van JavaScript. Ik weet niet of dit nu wel het geval is, maar ik hoop van wel, omdat het belangrijk is dat iedereen nu ES2015 gaat gebruiken om te programmeren in JavaScript. 

## Sectie 8: Final Course Exam: 30 Questions to Test Your JavaScript Knowledge

De laatste sectie van deze cursus is een quiz die je kan doen om te kijken of je alle leerstof goed begrepen en onthouden hebt. De eerste keer dat ik deze quiz deed had ik 22 vragen van de 30 correct kunnen antwoorden. Ik vind dit goed voor mij, omdat veel leerstof in deze cursus nieuw was voor mij. 

## Reflectie
Mijn doel dat ik wou bereiken met deze cursus was om meer bij te leren over JavaScript. Dit is zeker goed gelukt. Dankzij deze cursus heb ik op een praktische manier via verschillende coding challenges en twee projecten geavanceerde JavaScript technieken kunnen leren en inoefenen. Deze nieuwe kennis zal me zeker helpen in mijn carrière, omdat JavaScript in heel veel applicaties gebruikt wordt. Meestal wordt er wel een JavaScript framework gebruikt, maar nu weet ik ook beter welke technieken er gebruikt worden in deze frameworks en kan ik de frameworks op een betere manier gaan gebruiken. 

Ik ben ook heel tevreden over Udemy. Er zijn heel veel cursussen beschikbaar over veel verschillende onderwerpen. Ik vind het zelfs beter dan Pluralsight, omdat veel cursussen op Udemy ook up-to-date gehouden worden met de nieuwe ontwikkelingen in de programmeer wereld. 
